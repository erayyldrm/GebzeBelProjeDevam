spor1
Gebze’nin “Efeleri” Şampiyonluk Kupasına Kavuştu
Gebze’nin “Efeleri” Şampiyonluk Kupasına Kavuştu

Büyükgöz: Bu gurur Gebze’mizin!

Türk Voleybolunun süper ligi Efeler Ligi’ne yükselen Gebze Belediyesi Erkekler Voleybol Takımı için şampiyonluk kutlaması düzenlendi. Şampiyonluk kupasını sporcularla birlikte Voleybol Asbaşkanı Semih Oktay’ın elinden alan Gebze Belediye Başkanı Zinnur Büyükgöz, “Adını Efeler Ligi’ne altın harflerle yazdıran şampiyonlarımıza teşekkür ederiz. Bu gurur hepimizin, Gebze’mizin!” dedi.

Gebze şampiyonluk coşkusunda buluştu. İlçemizi Voleybol 1. Liginde başarıyla temsil eden Gebze Belediyesi Voleybol takımı, şampiyon olarak adını bir üst lig olan Efeler Ligi’ne yazdırdı. Ulusal voleybolun süper ligi olan Efeler Ligi’nde Gebze’yi temsil edecek olan Gebze Belediyesi Erkekler Voleybol Takımı için, Gebze Kapalı Spor Salonu’nda şampiyonluk kutlaması düzenlendi.

GENİŞ VE COŞKULU KATILIM

Şampiyonluk kutlamasına ev sahibi Gebze Belediye Başkanı Zinnur Büyükgöz’ün yanı sıra Gebze Kaymakamı Mehmet Ali Özyiğit, Türkiye Voleybol Federasyonu As Başkanı Semih Oktay, KBB Başkan Vekili Hasan Soba, GTO Başkanı Abdurrahman Aslantaş, AK Parti Gebze İlçe Başkanı Recep Kaya, MHP Gebze İlçe Başkanı Coşkun Öztürk, Kulüp Başkanı Sedat Çelik, Gebze Gençlik Spor İlçe Müdürü Hikmet Tatoğlu, Gebzespor Başkanı Yusuf Öztürk, sporcular, Gebzeliler ve öğrenciler katıldı.

BU COŞKU VE GURUR HEPİMİZİN!

Şampiyonluk kutlamasında bir selamlama konuşması yapan ev sahibi Gebze Belediye Başkanı Zinnur Büyükgöz, “Şampiyonluk kutlamamıza hoş geldiniz sefalar getirdiniz. Gururumuz olan Gebze Belediyesi Voleybol takımımız, ligi şampiyon olarak tamamladı ve adını ‘Efeler Ligi’ne altın harflerle yazdırdı. Bu gurur hepimizin, Gebze’mizin! Bundan 4 sene önce kurduğumuz voleybol takımımız; sabırla ve özveriyle çalışarak bu büyük başarıya imza attı. Tüm sporcularımızı, teknik heyeti ve şampiyonlukta emeği olan herkesi kutluyor, sizlerin huzurunda teşekkürlerimi sunuyorum.

GEBZE’NİN GURURLARINI ÖRNEK ALIN!

Biz biliyoruz ki; mayası bu toprakların öz değerleriyle yoğrulmuş olan gençlerimizin başaramayacağı bir iş, elde edemeyeceği bir zafer yok! İşte bu inancımızın somut örneği karşınızda. Gebze Belediyesi Voleybol Takımımızın her biri bir pırlanta olan genç sporcuları ‘efeler’ gibi dimdik ve gururla karşınızda, sizleri selamlıyor! Şampiyonluk gururumuzu, coşkumuzu paylaşmak üzere bizlerle bir arada olan gençler; sizlere de bir sözüm bir çağrım var: Kendinize örnek alacağınız rol model kişileri sağda solda, yabancı sporcularda aramayın. Örnek alacaksanız, rol model olarak kabul edecekseniz; Gebze’nin Efelerini kendinize rehber edinin.

GENÇLİĞİN VE SPORUN ÇEKİM MERKEZİ

Sizleri kötü alışkanlıklardan uzak tutacak nice spor dalıyla tanışın, sporla hemhal olun diye Gebze’mizi sporun ve gençliğin çekim merkezi yapmak hedefiyle yola çıktık. Uluslar arası Ultra Trail Koşusu, Dağ Bisikleti Kupa Yarışları, Off-Road Yarışları gibi nice farklı organizasyona Gebze olarak ev sahipliği yaparken; bir yandan da amatör spor dallarının gelişimi için tesisleşme gibi altyapı hizmetlerini de çoğalttık. Gebze’yi Efeler Ligi’nde temsil edecek şampiyon voleybol takımımızın kulübü Gebze Belediyesi Spor Kulübü çatısı altında lisanslı yüzlerce sporcumuz bizleri yurt genelinde temsil ediyor. Gebze’mizin spor camiasındaki amiral gemisi olan Gebzespor’umuz artık 2. Lig’de! Mor-Menekşemize yeni liginde başarılar diliyoruz.

GENÇLERİMİZİN YANINDA VE EMRİNDEYİZ

Siz değerli gençler bize ailelerinizin emanetisiniz. Bu en anlamlı ve özel emanete sahip çıkmak, sizleri geleceğe hazırlayacak yeni hizmetlere imza atmak da bizim ana gayemiz. Üniversite sınavına hazırlanan 14.200 genç kardeşimizin sınava giriş ücretlerini ödeyerek destek olduk. Bu desteği bu sene de sürdürüyoruz. Bununla da yetinmedik. Üniversiteye yerleşen 1118 kardeşimize verdiğimiz 5 bin TL’lik eğitim desteğimizi bu sene de sürdüreceğiz. Gençlerimizin yeni buluşma mekanı, ilim ve irfan yuvası Güzide Gençlik Merkezi de sizlerin emrinde!

EFELER LİGİNDE BAŞARILAR DİLERİM

Gebze Belediyesi tarihinde bir ilk olan; voleybolun süper ligi Efeler Ligi’ne yükselerek şampiyonluk coşkusunu ve gururunu tüm kente yaşatan kulübümüze, sporcularımıza yeni sezonda başarılar dilerim. Sizlerle gurur duyuyoruz Gebze’nin Efeleri! Coşkumuza, heyecanımıza ve gururumuza ortak olmak üzere salonu dolduran tüm hemşerilerime katılımlarından dolayı teşekkür ediyorum. Daha nice şampiyonluklarda bir araya gelmek üzere hoş çakalın Allah’a emanet olun” ifadelerini kullandı.

BAŞKAN BÜYÜKGÖZ VE SPORCULARI KUTLARIM

Türkiye Voleybol Federasyonu Asbaşkanı Semih Oktay da yaptığı selamlama konuşmasında, “Öncelikle şunu söylemek isterim; Türkiye Voleybol Federasyonu olarak, Gebze Belediyespor takımının Efeler Ligi'ne yükselmesinden son derece mutluyuz. Bu başarıda büyük emeği bulunan Gebze Belediye Başkanı Zinnur Büyükgöz'ü, yöneticileri, teknik kadroyu, sporcuları ve bu işe gönül vermiş tüm Gebzelileri kutluyorum” dedi.

GURURLU VE KIVANÇLIYIZ

Gebze Kaymakamı Mehmet Ali Özyiğit ve KBB Başkan Vekili Hasan Soba da açıklamalarında; Gebze’yi voleybol süper ligi Efeler Liginde temsil edecek Gebze Belediyesi Voleybol Takımı ile gurur duyduklarını, yeni sezonda kulübe ve takıma başarılar dilediklerini paylaştılar. Selamlama konuşmalarının ardından Gebze Belediyesi Voleybol Takımı’nın başarılı sporcuları tek tek takdim edilerek, Gebzeli spor severlere tanıtıldı. Konuşmaların ardından takıma şampiyonluk kupasını Federasyon As Başkanı Semih Oktay takdim etti. Şampiyonluk kutlaması, hatıra fotoğraflarının çekilmesinin ardından sona erdi. 
Tarih : 12/03/2025

spor2
Gebze Voleybol Takımı; Şampiyonluğa adım adım…
Gebze Voleybol Takımı;

Şampiyonluğa adım adım…

Gebze Belediyesi Erkekler Voleybol Takımı, kendi evinde misafir Bigadiç Belediyesi ekibini 3-0’lık farklı mağlup ederek şampiyonluk yolunda emin adımlarla ilerliyor.

Gebze Belediye Başkanı Zinnur Büyükgöz’ün teşvikleriyle ve destekleriyle kurulan Erkekler Voleybol Takımı 1. Ligde şampiyonluk yolunda emin adımlarla ilerliyor. Kendi evinde ağırladığı Bigadiç Belediye ekibini set vermeden 3-0 mağlup eden Gebze Belediyesi Erkekler Voleybol Takımı’nın şampiyonluğunu ilan etmesine sadece 1 müsabaka kaldı.

ŞAMPİYONLUĞA SADECE BİR MAÇ KALDI!

Gebze Kapalı Spor salonunda pazar günü oynanan müsabakayı 25-17, 25-20 ve 25-19’luk skorla kazanan Gebze ekibini bu önemli müsabakada yalnız bırakmayan Belediye Başkanı Zinnur Büyükgöz, “Set vermeden galibiz. Şampiyonluğa, Efeler Ligi’ne sadece tek maçımız kaldı. İnşallah, bu kente şampiyonluk kupasını getireceğiz. Tebrikler çocuklar” ifadelerini kullandı. Gebze Belediyesi Erkekler Voleybol Takımı, bir üst lig olan Efeler Ligi’ne yükselmek için son maçında, deplasmanda Şiran Akademi ekibiyle 8 Mart Cumartesi günü karşılaşacak. 
Tarih : 04/03/2025

spor3
Gebze Ampute galibiyet serisini bozmadı
Gebze Ampute galibiyet serisini bozmadı: 4-1

ODTÜ Teknokent Spor Kulübü ekibini evinde 4-1’lik skorla mağlup eden Gebze Belediyesi Ampute Futbol Takımı 2025 yılını galibiyet serisini koruyarak karşıladı

Gebze Belediye Başkanı Zinnur Büyükgöz’ün teşvikleri ve destekleriyle 4 yıl önce kurulan Ampute Futbol Kulübü ekibi, 2025 yılına da galibiyetle başladı. Kendi evinde ağırladığı ODTÜ Teknokent Spor Kulübü ekibini 4-1’lik farklı skorla mağlup eden Gebze Belediyesi Ampute Takımı’nı müsabakada yalnız bırakmayarak maçı tribünden takip eden Belediye Başkanı Zinnur Büyükgöz, “Üst üste 5. galibiyet için sahaya çıkan ekibimizi desteklemek üzere tribündeki yerimizi aldık.

LİDERLE PUAN EŞİTLENDİ

4 gol muhteşem oyun. Bu galibiyetle liderle de puanımızı eşitlemiş olduk. Şampiyonluk yolundaki ekibimizi canı gönülden kutluyorum” ifadelerini kullandı. Gebze Belediyesi Ampute Takımının gollerini 5. dakikada Akbar Lotfımoghaddam, 8. dakikada Serkan Dereli, 38. ve 49. dakikalarda Eray Demirel kaydetti. 
Tarih : 06/01/2025

spor4
Gebze Meydanda Milli Takım Coşkusu
Gebze Meydanda Milli Takım Coşkusu

A Milli Futbol Takımı’nın Avusturya ile karşı karşıya geldiği maçı Gebze’de binlerce kişi kent meydanındaki dev ekranda izlendi. Taraftarlar, ay-yıldızlıların 2-1 galibiyetiyle büyük sevinç yaşadı.

Gebzeliler Milli heyecanını ve coşkusunu meydanda yaşadı. Türk Milli Takımı’nın Avusturya ile oynadığı müsabaka 15 Temmuz Milli İrade Kent Meydanı’ndaki dev ekranda canlı olarak verildi. Gebze Belediyesi ev sahipliğinde 15 Temmuz Milli İrade kent Meydanı’ndaki “Gebze; Tek Renk, Tek Yürek!” etkinliğine ev sahibi Gebze Belediye Başkanı Zinnur Büyükgöz’ün yanı sıra Gebze Kaymakamı Mehmet Ali Özyiğit, Gebze Ticaret Odası Başkanı Abdurrahman Aslantaş, EURO 2024 Ampute Futbol Şampiyonu Ampute Milli Futbol Takımının yıldız isimleri Gebze Belediyesi Ampute FK'nın milli futbolcuları Barış Telli ve Serkan Dereli, Türkiye Bedensel Engelliler Spor Federasyonu Başkanı Alpaslan Erkoç ve Gebzeliler katıldı. Avusturya’yı nefes kesen mücadelede 2-1 mağlup ederek adını Euro 2024 çeyrek finaline yazdıran ay yıldızlılar Hollanda ile 6 Temmuz Cumartesi günü karşılaşacak.

MAÇ ÖNCESİ AMPUTE İÇİN KUPA TÖRENİ

Milli maç öncesi kent meydanında, EURO 2024 Ampute Futbol Şampiyonu takımı için kupa töreni düzenlendi. Ampute Milli takımda oynayan Gebze Belediyesi Ampute Futbol Kulübü futbolcuları Barış Telli ve Serkan Dereli’ye protokol tarafından ödül takdim edildi. Gebze Belediye Başkanı Zinnur Büyükgöz Federasyon Başkanı Erkoç’a çiçek takdim ederken Erkoç ise Başkan Büyükgöz’e plaket takdim etti. Ödül ve plaket takdiminin ardından ise Gebze Belediyesi sosyal medya hesaplarından yapılan çekilişe katılarak Milli forma hediyesi kazanan vatandaşlara formaları da Başkan Büyükgöz tarafından verildi. Maç öncesinde programa katılan vatandaşlara hitaben selamlama konuşması gerçekleştiren Gebze Belediye Başkanı Zinnur Büyükgöz, “Bu gençler bir yüreğin dışa vuruş örneği.

GEBZE’NİN VE TÜRKİYE’NİN GURURU OLDULAR

Bunlar yapılamaz denilenin yapılabilir olduğunun ispatı. Bu ülkede yıllarca birçok konuda yapılamaz, başarılamaz dedik. Ancak bugün bu gençler bize her yerde varız diyor. Ampute’de varız, voleybolda varız, futbolda varız diyorlar. Üç defa üst üste Avrupa şampiyonu oldular. Bu gençlerden ikisi Gebzeli Gebze Belediyesi Ampute futbol kulübünde oynuyorlar. Bizleri tüm dünyaya karşı temsil eder durumdalar. Biraz sonra Milli takımımız Avusturya ile oynayacak daha öncede oynadı. Birçok destan yazdı. Çeyrek finale kaldı. Yine bir destan yazacağız zincirlerimizi kıracağız ve şampiyon olarak döneceğiz” ifadelerine yer verdi.
Tarih : 08/07/2024

spor5
Gebze Belediyesi’nden Şehit Sporcu İçin Vefa Turnuvası
Gebze Belediyesi’nden

Şehit Sporcu İçin Vefa Turnuvası

Gebze Belediyesi’nden vefa turnuvası. 11 ili olumsuz etkileyen 6 Şubat Kahramanmaraş depreminde vefat eden Gebze Belediyesi Voleybol Takımı sporcularından Mehmet Can Ağırbaş anısına turnuva düzenlendi.

Gebze Belediyesi’nden vefa turnuvası. 11 ili olumsuz etkileyen 6 Şubat Kahramanmaraş depreminde vefat eden Gebze Belediyesi Voleybol Takımı sporcularından Mehmet Can Ağırbaş anısına turnuva düzenlendi. Gebze Belediye Başkanı Zinnur Büyükgöz’ün ev sahipliğinde Gebze Kapalı Spor Salonunda düzenlenen turnuvaya Gebze Kaymakamı Mehmet Ali Özyiğit, İlçe Milli Eğitim Müdür Şener Doğan, AK Parti Gebze İlçe Başkanı Recep Kaya, başkan yardımcıları, birim müdürleri ve şehit sporcu Mehmet Can Ağırbaş’ın ailesi ve sevenleri katıldı. Kocaeli Büyükşehir Belediyesi Kağıtspor Voleybol takımıyla karşılaşan Gebze Belediyesi Voleybol Takımının nefes kesen mücadelesini konuklarıyla birlikte izleyen ev sahibi Belediye Başkanı Zinnur Büyükgöz yaptığı selamlama konuşmasında, “Bugün spor camiamızın vefasına dönük bir müsabakayı beraberce icra edeceğiz.

ŞEHİDİMİZE VEFA NİŞANESİ

Gebze Belediyemizin voleybol takımı birinci ligde mücadelesini sürdürüyor. 2022-2023 sezonunda Malatya’ya transfer olan Mehmet Can kardeşimiz ne yazık ki depremde şehit oldu. Biz de kendisine vefa nişanesi olarak Kocaeli Büyükşehir Belediyesi Kağıtspor’la bu turnuvayı düzenledik. Spora, sporcuya ve kentin tanıtımına yönelik çalışmalarda sporun önemine binaen bu çalışmayı gerçekleştirdik. Turnuvada oynayan tüm sporcularımıza başarılar diliyorum. Şehit kardeşimize de Allah’tan rahmet, kederli ailesine de sabır diliyorum” ifadelerini kullandı.

ŞEHİTLERİMİZİ RAHMETLE ANIYORUZ

Başkan Büyükgöz’ün ardından selamlama konuşması yapan Gebze Kaymakamı Mehmet Ali Özyiğit ise, “Her birimizin her zaman başına gelebileceği bir hadise deprem ve afetler. Dünyanın her yerinde afetlere karşı direnmek büyük bir hazırlık gerektiriyor. Biz de ülke olarak büyük bir gayret ve hazırlık içerisindeyiz. Ancak şehadete giden arkadaşlarımızı yavrularımızı ve gençlerimizi rahmetle anıyoruz. Anılarını yaşatmak ve onlar gibi insan olmak hepimizin hedefidir. Geride kalanlara ise bizler uzun ve sağlıklı ömürler diyoruz. Bu güzel anı yaşattığınız için her birinize teşekkür ediyorum gençler. Tüm sporcularımıza başarılar diliyorum” dedi.
Tarih : 06/10/2023

spor6
Gebze’de Doğamızda Spor Var Etkinliği

Gebze’de Doğamızda Spor Var Etkinliği
Gebze Belediyesi Gençlik ve Spor Hizmetleri Müdürlüğü tarafından Gaziler Dağı’nda düzenlenen ‘Doğamızda Spor Var’ doğa yürüyüşü ve binicilik etkinliğine çocuklarıyla birlikte katılan Gebzeli kadınlar, güne spor yaparak başladı.
Gebze Belediyesi tarafından düzenlenen Doğamızda Spor Var etkinlikleri geniş katılımla sürüyor. Gebze Belediyesi Gençlik ve Spor Hizmetleri Müdürlüğü tarafından Gaziler Dağı’nda düzenlenen ‘Doğamızda Spor Var’ doğa yürüyüşü ve binicilik etkinliğine çocuklarıyla birlikte katılan Gebzeli kadınlar, güne spor yaparak başladı.
SPOR DOLU BİR ETKİNLİK
Gebze Kaymakamı Mehmet Ali Özyiğit ve Gebze Belediye Başkanı Zinnur Büyükgöz’ün startını verdiği Gaziler Dağı’ndaki spor etkinliğine katılan Gebzeli kadınlar yürüyüşün ardından binicilik merkezindeki etkinliği de katıldı. Etkinliğin ev sahibi Gebze Belediye Başkanı Zinnur Büyükgöz, Doğamızda Spor Var programına çocuklarıyla birlikte katılan Gebzeli hanımları ilgilerinden ve iştiraklerinden ötürü kutlayarak teşekkür etti. Gebze Kaymakamı Mehmet Ali Özyiğit de yaptığı selamlama konuşmasında, bu tür etkinlikleri düzenleyen Gebze Belediye Başkanı Zinnur Büyükgöz ve ekibini kutlayarak katılımcı hanımlara spor ve sağlık dolu günler diledi. 
Tarih : 06/11/2024
